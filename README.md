# Descrizione
Il laboratorio di Information Design, sviluppato su due moduli integrati, ha l’obiettivo di introdurre gli studenti alla progettazione di artefatti comunicativi che hanno lo scopo di veicolare temi e informazioni complesse e offrire una visione ampia sul valore, sulle potenzialità e i limiti dei dati.

Gli studenti, organizzati in gruppi di lavoro, partiranno dalla selezione di un tema di ricerca che svilupperanno tramite la selezione e l’analisi visuale di set di dati che ne rappresentano alcune dimensioni. Dopo una prima fase di analisi, gli studenti dovranno sviluppare un progetto composto da tre elementi: una pubblicazione digitale in grado di presentare il tema e i dati analizzati; un’installazione/campagna di comunicazione capace di riportare l’esperienza digitale in uno spazio fisico; un video che racconta l’intera esperienza in tutte le sue fasi significative.

Durante il percorso formativo, gli studenti verranno introdotti a strumenti e metodologie che hanno lo scopo di sviluppare le loro competenze comunicative, grafiche e progettuali rendendoli più consapevoli del ruolo che possono assumere nella comunicazione e restituzione di tematiche e informazioni complesse.

Insieme al progetto finale, durante il corso verranno assegnate delle prove individuali che hanno l’obiettivo di valutare la crescita tecnica e progettuale degli studenti.

Modulo di Data Visualization
Il modulo ha l’obiettivo di introdurre gli studenti a metodi e tecnologie per reperire, analizzare, visualizzare e narrare dati e informazioni. Le lezioni saranno caratterizzate da un approccio molto pratico e sperimentale che permette agli studenti di applicare le nozioni presentate nelle lezioni.

Modulo di Information Experience
Il modulo intende lavorare sulla rappresentazione/comunicazione di dati nello spazio, attraverso la progettazione di interazioni ed esperienze coinvolgenti ed esplicative che fanno uso di strumenti di rappresentazione visiva, motion graphic, ma anche prototipi fisici di oggetti che interagiscono con le persone.
